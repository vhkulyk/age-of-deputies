# Динаміка віку депутатів Верховної Ради України (2012-2019 рр)
Зазвичай після завершення виборів в поле уваги масмедіа потрапляють не тільки результати голосування та розподіл місць у парламенті, але й різноманітні соціально-демографічні характеристики обраних депутатів, зокрема їхній вік. Увага до останнього є вибірковою та обмежена переважно теперішнім часом. Вибірковість уваги знаходить прояв у висвітленні окремих деталей чи речей. Як приклад можна назвати таке. По-перше, прізвище, партійність, точний вік наймолодшого та найстаршого обраного депутата. По-друге, збільшення кількості депутатів певної вікової групи, межі якої можуть визначатися по-різному. Ілюстрацією такої групи є молодь. По-третє, середній вік обраних депутатів. Обмеженість теперішнім часом проявляється у відсутності систематичних порівнянь віку депутатів обраних на поточних та попередніх виборах до парламенту.¶
Поза межами уваги залишається декілька речей, які пов’язані з віком обраних депутатів. До них можна віднести вигляд вікової структури парламенту. Тобто йдеться про розподіл депутатів за віковими групами та чисельність останніх. Також слід назвати варіювання (мінливість) віку обраних депутатів. З’ясування даної речі дає змогу побачити, наскільки є різнорідним склад парламенту з точки зору віку. Окрім цього в більшості випадків поза увагою залишається динаміка віку. Виявити та оцінити динаміку допомагає спостереження за віком депутатів упродовж часу.
Отримати відповідь на запитання про те, яким є вік та яка його динаміка, допомагає збір та аналіз даних. Ключовими моментами в зборі даних є визначення віку обраного депутата, а також визначення меж та кількості вікових груп.
